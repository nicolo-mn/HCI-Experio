**Denise Nanni:** Perfetto, siamo pronti. Allora, la prima domanda è: raccontami la tua esperienza di mobilità più recente, dove sei andata e per quanto tempo?

**Utente 2:** Allora, sono a Parigi per 5 mesi. Sono partita a fine settembre, sono ancora qui e resterò fino a fine febbraio per un Erasmus nel settore del turismo.

**Denise Nanni:** Ok. Pensa all'ultima volta che hai esplorato una zona nuova della città. Eri sola o con qualcuno e come hai deciso dove andare?

**Utente 2:** È successo ieri. Avevo prenotato per il mio coinquilino una "cheese experience" vicino alla zona Opéra. Siamo scesi dalla metro e abbiamo fatto una decina di minuti a piedi per arrivare a questo museo; mi sono resa conto di aver percorso delle strade mai fatte prima. Abbiamo scoperto una zona dove non eravamo mai stati, con un passaggio coperto pieno di mercatini molto carini. Quindi sì, è stato ieri con il mio coinquilino.

**Denise Nanni:** Ok. Hai detto che avete fatto questa "cheese experience". Puoi parlarmi un po' di questa esperienza? Come l'hai scoperta?

**Utente 2:** L'ho scoperta grazie a ChatGPT. Volevo fare un regalo al mio coinquilino; in principio volevo regalargli qualcosa legato agli aerei perché lui li ama, ma non riuscivo a trovare niente. Quindi sono passata all'opzione B: la gastronomia. Ho pensato subito al formaggio e ho chiesto a ChatGPT, che mi ha dato una lista di musei. Guardando i siti, ho trovato questa esperienza che univa museo e degustazione. C'erano sei o sette sale diverse dove all'inizio raccontavano la storia del formaggio in modo molto semplice, a mo' di cartone animato, e poi si passava alla degustazione. È stata un'attività molto simpatica che consiglio vivamente.

**Denise Nanni:** Ok. Raccontami invece dell'ultima volta che hai scelto un posto basandoti sul consiglio di un local e com'è andata rispetto alle aspettative.

**Utente 2:** È stato sempre ieri. Volevamo andare a fare un brunch e avevamo visto un video su TikTok di una ragazza italiana che vive a Parigi da 6-7 anni, quindi la possiamo considerare una local. Era un posto molto lontano da casa nostra, abbiamo dovuto prendere la metro e fare un bel po' di strada. C'erano ottime recensioni su Google e, una volta arrivate, abbiamo trovato una fila molto lunga di francesi, il che ci ha fatto ben sperare. Ha decisamente soddisfatto le aspettative: con 25€ avevamo piatto dolce, piatto salato, bevanda calda e fredda. Porzioni grandi, ottima scoperta.

**Denise Nanni:** Quando cerchi dei nuovi posti, quali sono i tuoi metodi principali per trovare luoghi più autentici?

**Utente 2:** Decisamente TikTok. Nella maggior parte dei casi non cerco attivamente, ma mi escono dei video che salvo in una lista su Google con tutti i ristoranti e bar dove voglio andare. Se non trovo nulla lì, vado a cercare su TikTok. Mi capita molto più spesso di ricevere suggerimenti tramite TikTok che tramite passaparola, anche perché qui a Parigi non conosco chissà quante persone che possano consigliarmi posti.

**Denise Nanni:** In generale quali sono i tuoi interessi principali per quanto riguarda gli eventi sociali a cui partecipare?

**Utente 2:** Sicuramente concerti, posti dove c'è musica. Mi interessano anche molto le camminate nella natura; qui a Parigi ce ne sono, non ho ancora avuto l'opportunità di partecipare ma vorrei farlo prima di partire. Però la prima cosa che mi viene in mente sono i concerti o bar con musica.

**Denise Nanni:** Ti ritieni soddisfatta di quanti concerti sei riuscita a trovare nel tuo periodo all'estero?

**Utente 2:** No, non sono mai andata ad un concerto fuori dall'Italia. In generale, qui a Parigi non sono molto soddisfatta delle esperienze culturali di questo tipo.

**Denise Nanni:** Mi sapresti descrivere come ti senti quando devi interagire con un gruppo di persone che non conosci?

**Utente 2:** Succede molto raramente. Potrebbe capitare in pochissime occasioni o quando sono un po' brilla, perché altrimenti sarei una "pianta", non interagirei con sconosciuti di punto in bianco. Se sono già in compagnia con il mio gruppo, onestamente non interagisco con nessuno. Se mi ritrovo da sola... cosa che non mi è mai capitata per un evento sociale, tranne un viaggio Erasmus ad Amsterdam che ho fatto da sola. Lì ero costretta a interagire, ma è stato facile: appena ho sentito la voce di un'italiana mi sono presentata subito.

**Denise Nanni:** Quando è stata l'ultima volta che hai frequentato un luogo o partecipato a un evento che non era strettamente nei tuoi interessi, ma sei andata lo stesso per via di feedback positivi?

**Utente 2:** Penso non mi sia mai capitato, perché di solito se vado ad un evento è perché mi piace. Forse solo una volta, ma non era un evento sociale: sono andata a visitare un museo degli aerei con il mio coinquilino. Lui è un grandissimo appassionato, quindi l'ho accompagnato con piacere per stare con lui. Non era il mio interesse principale, però mi è piaciuto.

**Denise Nanni:** Mi sapresti raccontare dell'ultima volta che hai rinunciato a un'uscita per via del costo?

**Utente 2:** Sì, due sabati fa. Volevamo andare ad una serata in discoteca. Il biglietto a inizio settimana costava intorno ai 15€, poi era arrivato a 30€. Ho rinunciato semplicemente perché per me non ne valeva la pena spendere il doppio per una serata che avrei potuto comprare alla metà qualche giorno prima.

**Denise Nanni:** Mi descriveresti brevemente le tue ultime due o tre uscite?

**Utente 2:** Ieri il brunch con il mio coinquilino. L'altro ieri era il compleanno del mio coinquilino ed eravamo con altri due italiani conosciuti qui a Parigi; siamo andati alla Torre Eiffel a spegnere le candeline, poi volevamo andare al "Bonnie", un locale rinomato, ma non ci hanno fatto entrare. Siamo andati in un altro locale e non ci hanno fatto entrare perché era su prenotazione. Prima di quella sera, venerdì sono uscita solo per andare a prendere il mio coinquilino all'aeroporto e poi siamo andati da Five Guys.

**Denise Nanni:** Sapresti dirmi tre lati positivi del tuo periodo all'estero?

**Utente 2:** Sicuramente aver vissuto in una nuova città che non conoscevo, aver migliorato le mie competenze linguistiche e aver conosciuto tante persone.

**Denise Nanni:** E tre lati negativi?

**Utente 2:** Il meteo, il fatto che delle volte i francesi sono molto antipatici, e lo stare lontano dalla famiglia e dagli amici.

**Denise Nanni:** Mi sapresti descrivere la tua settimana tipo all'estero e cosa fai nel tempo libero?

**Utente 2:** Ho lezione il lunedì e il martedì tutto il giorno, quindi esco presto e rientro tardi stanchissima, non faccio altro. Il resto della settimana, ora che sto studiando per gli esami, non ho molto tempo. Quando ho un po' di tempo libero vado a fare passeggiate nei parchi o visito cose nuove, anche se ultimamente capita poco. Nel fine settimana, la sera, magari esco con i miei amici, ma niente di particolare.

**Denise Nanni:** Come descriveresti la tua vita sociale in questo periodo? Parlami delle persone che hai conosciuto.

**Utente 2:** Ho conosciuto principalmente italiani. I francesi li ho visti solo all'università ma non ho stretto rapporti tali da uscirci, tranne con una o due ragazze; sono rimaste amicizie scolastiche. Ho conosciuto a caso in un bar altri ragazzi italiani, e altri ancora durante il viaggio Erasmus. Ho conosciuto anche una ragazza algerina durante il viaggio ad Amsterdam. Con loro mi trovo bene, ma a parte questo non ho conosciuto tutte le persone che pensavo di conoscere prima di partire. Si è rivelato molto più difficile fare amicizia e stringere rapporti, soprattutto con le persone del posto. Mi dispiace perché non era il mio obiettivo stare sempre tra italiani; volevo praticare la lingua e scoprire la cultura tramite i locali. Però sono contenta grazie al mio coinquilino: se non avessi lui, probabilmente me ne sarei andata dopo una settimana. Da sola qui non ce l'avrei fatta.

**Denise Nanni:** La sicurezza del luogo e la distanza influiscono sulla tua decisione se uscire o meno?

**Utente 2:** Decisamente sì. Se fossi in pieno centro uscirei più tranquillamente, anche se qui il concetto di centro è relativo e devi sempre prendere i mezzi. Parigi, come tutte le grandi città, non è sicurissima. Venendo da un paesino molto piccolo, all'inizio avevo paura di tutto: prendere la metro, fare la spesa da sola. Anche vedere semplicemente tante persone diverse e di tante nazionalità diverse mi faceva strano all'inizio, perché dove abito io siamo tutti italiani e siamo abituati a vedere il "diverso" come pericoloso. Vivendo fuori, ovviamente, ti rendi conto che non è così.

**Denise Nanni:** Pensi che ci sia stata una difficoltà di fondo a trovare luoghi e persone con cui legare?

**Utente 2:** Sì, ma penso che il problema non sia solo mio. Anche parlando con ragazze francesi (ma di altre città) che studiano qui, hanno riscontrato la stessa difficoltà. È proprio Parigi il problema: è una grande città, è complicato incontrarsi. Magari vedi una persona una sera e poi mai più. I parigini sembrano molto concentrati sulla loro vita e sulla carriera, poco interessati ad avere una vita sociale aperta.

**Denise Nanni:** Qual è il tragitto massimo che hai fatto per partecipare a un evento e ne è valsa la pena?

**Utente 2:** Escludendo Amsterdam, direi per andare in un giardino giapponese all'interno di un museo (visto sempre su TikTok). Era leggermente fuori Parigi, o comunque ai limiti. Da casa mia ci è voluta quasi un'ora di mezzi. Però ha decisamente superato tutte le mie aspettative, è stato molto bello.

**Denise Nanni:** Perfetto. Grazie mille Angela per la disponibilità.

**Nicolò / Juri:** Grazie, grazie mille.

